---
title: Ada Masotti
preview: Ada Masotti impara sin da ragazzina, presso la Scuola artigianale di Corsetteria femminile bolognese, l’Eemilia ars dove si specializza a 14 anni
img: images/biografie/1-Ada-Masotti.jpg
permalink: biografie/imprenditrici/ada-masotti
layout: article
---

Ada Masotti impara sin da ragazzina, presso la Scuola artigianale di Corsetteria femminile bolognese, l’Eemilia ars dove si specializza a 14 anni, a lavorare la seta, ritagliare i pizzi e creare busti.

Masotti pensa di mettere a frutto la sua esperienza e le sue abilità, ma gli anni successivi al secondo conflitto mondiale sono duri e Bologna affronta la difficile ricostruzione. Tuttavia, un prestito di un milione di lire la aiuta ad acquistare due macchine da cucire e con queste, nella sua cucina in via Marsala, comincia a creare, assieme ad una lavorante, vestiari raffinati. Tra questi busti, reggipetti, sottovesti e bustini. Utilizza tessuti differenti e ricopre di gomma i fili, coniugando eleganza e tradizione.

Nel 1954 fonda La Perla, iniziando la sua carriera da imprenditrice. Il nome dell’azienda richiama il tessuto rosso con il quale confeziona i suoi capi, preziosi come le gemme.

Attraverso La perla rivoluziona il concetto di “biancheria intima”, che diventa un accessorio di lusso in grado di valorizzare la figura femminile. I capi, dotati di raffinati dettagli, conquistano le bolognesi.

Oltre alle proprie doti artigianali, dimostra di possedere ottime capacità imprenditoriali quando, in occasione delle contestazioni degli anni Sessanta, che colpiscono anche il settore della moda, decide di orientarsi verso le nuove istanze femminili proponendo, accanto alla linea classica ed elegante, anche capi dallo stile moderno, capaci di rispondere adeguatamente all’esordiente domanda.

La varietà della propria produzione porta La Perla ad affermarsi nel panorama italiano, prima, e poi internazionale, in modo particolare nel settore della lingerie di lusso e abbigliamento da mare.

Masotti guida La Perla sino al 1981, quando lascia le redini a suo figlio. Muore nel 1992.

---

### Bibliografia

- K. Brentani, L. Lusetti (a cura di), Le donne che fecero l’impresa. Nessun pensiero è mai troppo grande, Modena, Edizioni del Loggione, 2016.
- I. Cardinali, La Perla: Lingerie and Desire, Rizzoli, New York, 2012.
- L’impresa della casalinga Ada Masotti: storia e mito de La Perla, il più prezioso marchio italiano di lingerie in [https://youmanist.it/categories/cultura/masotti-la-perla](https://youmanist.it/categories/cultura/masotti-la-perla).
